HOITO-OHJEET
Kokopuisten huonekalujen huolellinen hoito palkitaan esineen pitkäikäisyydellä ja kauniilla patinoitumisella. Kannattaa
muistaa vuodenaikojen vaihtelun merkitys: kylmä, lämmitystä vaativa talvi-ilmasto kuivattaa sisäilmaa merkittävästi.
Kaikki elävät materiaalit reagoivat tähän muutokseen. Myös kosteat kesäkuukaudet aiheuttavat puuhun muutoksia, joista
huonekalu voi kärsiä ilman huolellista hoitoa.
Kuivana talvikautena puu yleensä kutistuu. Tämä näkyy toisinaan halkeamina, mikä on hyvin luonnollinen reagointitapa.
Tämänkaltaiset halkeamat yleensä häviävät kun ilmasto muuttuu kosteammaksi ja puu turpoaa. Jos kuitenkin huomaat
halkeaman kahden lankun liimasaumassa, ota ystävällisesti yhteyttä meihin Nikarilla. Hyvin kosteina kausina puu
saattaa turvota niin paljon, että liikkuvat osat kuten laatikot voivat jopa jumiutua. Puu kutistuu hiljalleen takaisin
alkuperäisiin mittoihinsa kun ilma kuivuu.
Kiitos että valitsit Nikarin puuhuonekalut. Käytämme luonnonmukaisia kasviöljyseoksia pintakäsittelyaineina.
Huomaathan, että pinnat kannattaa aina pyyhkiä puhtaiksi ja kuiviksi heti läikän synnyttyä, viimeistään 15 minuutin
kuluessa. Puhdista pinta nihkeällä rievulla, ja käytä orgaanisia puhdistusaineita.
Jotta huonekalusi pysyisi mahdollisimman hyvässä kunnossa, tee sille huoltokäsittely 2 vuoden välein. Aloita
pyyhkimällä pinta kevyesti hienolla karhuvillalla syysuuntaan. Tämän jälkeen levitä puhtaalle pinnalle väritöntä
himmeää öljyvahaa. Anna vahan imeytyä 15-20 min, ja pyyhi sitten kaikki ylimääräinen aine pois. Kiillota pinta
lopuksi puhtaalla rievulla. Noudata öljyvaha-pakkauksessa annettuja työvälineiden hävitysohjeita huolellisesti.
Mikäli huonekalusi pinta on petsattu ja/tai käsitelty (vesiliukoisella) lakalla, on hyvä tietää, että lakkapinta
hylkii likaa ja kosteutta tehokkaasti. Se onkin melko helppohoitoinen pintakäsittely julkisten tilojen käyttöön. On
kuitenkin suositeltavaa, että pinta pyyhitään puhtaaksi ja kuivaksi mieluiten heti läikän synnyttyä. Puhdista pinta
nihkeällä rievulla, ja käytä mielellään orgaanisia puhdistusaineita. Lakkapinnan vaurioiduttua on suositeltavaa hioa
koko pinta puhtaaksi ja uudistaa lakkaus.
Mikäli kaipaat tarkempia ohjeita, ota yhteyttä: sales@nikari.fi
LISÄTIETOA: LAMINAATTIPÖYTÄPINNAT, PUHDISTUS JA YLLÄPITO
Kuten kaikki pöytäpinnat, myös laminaattipinnat on suotavaa puhdistaa säännöllisesti. Puhdistuksessa voidaan
käyttää tavanomaisia, mietoja kodin puhdistusaineita ja nihkeää riepua. Yleisimmät läikät ja lika voidaan puhdistaa
lämpimällä vedellä (riepu ei saa olla pinnaltaan hankaava). Mikäli lika ei irtoa normaalissa siivouksessa, pinta
puhdistetaan valkoisella melamiinisienellä eli ihmesienellä. Sieni nostaa lian pois nanokalvosta. Ihmesientä
voidaan käyttää myös kuivana, mutta lämmin vesi ja tarvittaessa yleispuhdistusaine tai astianpesuaineliuos
tehostavat puhdistamista. Lopuksi pinta kannattaa aina pestä lämpimällä vedellä.
